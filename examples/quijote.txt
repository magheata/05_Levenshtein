Atal le contesca o siquier peor.
Dexemos nos de pleytos de ynfantes de Carrion:
De lo que an priso mucho an mal sabor.
Ffablemos nos daqueste que en buen ora naçio.
Grandes son los gozos en Valençia la mayor
Porque tan ondrados fueron los del Campeador.
Prisos a la barba Ruy Diaz so sennor:
Grado al rey del çielo, mis fijas vengadas son.
Agora las ayan quitas heredades de Carrion:
Sin vergüença las casare o a qui pese o a qui non.
Andidieron en pleytos los de Nauarra e de Aragon:
Ouieron su aiunta con Alfonsso el de Leon:
Ffizieron sus casamientos con don Eluira e con donna Sol.
Los primeros fueron grandes, mas aquestos son miiores.
A mayor ondra las casa que lo que primero fue.
Ved qual ondra creçe al que en buen ora naçio,
Quando sennoras son sus fijas de Nauarra e de Aragon.
Oy los reyes despanna sos parientes son.
Todos alcançan ondra por el que en buen era naçio.
Passado es deste sieglo el dia de cinquesma
De Christus aya perdon.
Assi ffagamos nos todos iustos e peccadores.
Estas son las nueuas de Myo Çid el Campeador.
En este logar se acaba esta razon.
Quien escriuio este libro del Dios parayso, amen.
Per abbat le escriuio en el mes de mayo
En era de mill e CC XL.V. annos es el romanz
Ffecho: dat nos del vino si non tenedes dinneros
Ca mas podre, que bien vos lo dixieron labielos.